ГОНГ По улиците - хора, дървета - из горите,
  вървим... и бавно падат листата и косите. В нозете - прах. И слънце - над нас. На всяка крачка
  с ходилото си слонско нехайно то ни мачка. Трева, която стъпкват, но вдига се корава - 
  човекът, легнал късно, в зорите още става. На сутринта животът е като нов. За всички.
  Човекът хляб си има, и кучето - корички. Но мъките не стихват. Оглежда пак ревера
  ревнивата съпруга. И вижда лъч от вчера. Пак някой старец пада - от болните амбиции
  поне за миг да сложи прът в слънчевите спици. Веднъж не сме доволни. Успели - търсим слава,
  ако ли не - все нещо, което оправдава... Човекът - след надежда, и мравката - след зърно:
  напредваме, топим се под слънцето бакърно. О, тоя гонг сияен... Но вечер някой вяло
  го удря пак - и всичко започва отначало.    ГОРЯЩО КОЛЕЛО Асфалт. Прижуря. Сгърчени листа.
  Отдавна няма от дъжда и помен...
  От ден на ден светът е по-бездомен,
  търкаля се - към неизвестността. Сам край шосето, биволът огромен - 
  двигателят могъщ на древността -
  лежи и със засъхнала уста
  за кой ли път преживя своя спомен. На локва нефт прилича отдалече.
  А щом и тая локва пресушим?
  А Утре? Всичко ли ще бъде дим? Разбит прозорец - старият ярем
  ще зее страшно. Ще надникнем вече
  през него - бъдещето да съзрем.    ПЕПЕЛ Лениво, прашно пладне. Жегата в припадък се е свлякла.
  Кварталът сякаш спи. Но слънцето забива тежка факла
  в стрехите трепкащи... Каквото трябва - да гори.
  Пожар. И все едно дали оголената жица ще зацъка
  с език на пепелянка, или от неземна мъка
  ще пламне мозък - като облак бял в зори. Мравунякът изскача - застрашен е! - и вода се плиска.
  А някой път една сълза е нужна за душата близка,
  и пак не я проливаме. Светът не е все още помъдрял.
  Пожарната пищи: по вената на уличката крива
  като съсирек към пламтящото сърце отива.
  На теб за огъня ти става жал. Каквото трябва - да гори. На нас животът ни изгаря.
  Страстта утихва, после - пламтят съмнения и вяра
  и в пепел се превръщат антрацитните коси.
  Горим. А младата топола, над квартала
  зелената си струя развъртяла,
  се мъчи слънцето да угаси.    * * * АПРИЛ. ЗЕЛЕНО. Бистра синева.
  На слънцето пчелите подивели. Пасат по хълма кошерите бели,
  а все по-буйна спъва ги трева. Пак пролет. Нова пролет. Но не е ли
  поредна крачка към смъртта това?...    * * * ЗАЩО СЕ ПЛАШИМ от съня? Дърветата крайпътни
  какво сънуват - път към вечността?
  И колко в тоя свят живеем, щом сънят ни
  е смърт в живота? А живот в смъртта? Все тоя сън те стряска: месечина свети
  и гледа как вървиш в полето и нощта,
  и те препъват зелки, в синя кръв облети - 
  глави на хиляди, заровени в пръстта. И пак не ще заспиш. Ще вдишваш размразена
  земя, ще слушаш котките, ще чувстваш в сутерена:
  възражда се светът и ти от всичко - жива част! ...Уви, какво сме ние в тоя час,
  щом с белите си цъфнали антени
  пръстта дочува кой предсмъртно стене.    * * * МИЛОСТ Е ЖИВОТЪТ. Улицата с каменна ръка
  ден и нощ крепи през кръста ъгловата къща,
  грохнала, с треперещи крака. Още ли съм млад? Мълча. По ъглите ме все държат,
  но от утре ще започне вечността да ме прегръща;
  някой дава всичко за това. Аз искам дълъг път. Ходя аз из улиците, по които никой не върви.
  Ще изляза ли от лабиринта победител? - в тъмнината
  нишка кървава оставям. Но прегризват я треви. Трябва тоя свят да се пробие. И работиш като кърт,
  за да видиш, че е мрак и там - отвъд стената...
  Цвят се рони. Нима изходът от всичко тук е смърт? Жажда за живот, защо ти идваш вечер? Въздухът е зачервен
  от въздишки. Тайната не може никога да се опази - 
  бързо ще умре и тоя хубав ден. Честна рана? Изживян заслужено живот?
  Не! Смъртта е вече мъка - слънчевите метастази
  са обхванали на запад целия посърнал свод.    * * * ВЕЧЕРЕН ХЪЛМ. По голото му било
  пълзи каруца със сено. И върху облака зелен
  насядали са ангелчета. Всичките от мойто село. Дърветата край пътя почват пак игра на прескочикобила
  и бавно влизат в селото. И този ден
  ни изоставя вече. И мракът ни напада смело. И ето я вдовицата - отново като в сън.
  Чий грях изкупва тя? Защо е с дреха черна и корава?
  По-страшно е: скърбящият през тоя свят минава
  с душа, обърната навън. От църквата отсреща нито звук:
  камбаната пустее - клюмнало лале. Сърцето само блъска.
  Животът и смъртта - живеят те един до друг, един за друг.
  И ние може би сме вечната им връзка.    * * * ГОРИ УСТАТА МИ. (А в тъмното отсреща
  разрязал някой пак небесния лимон
  и половината в реката плава.) Кон
  е стъпил на гръдта ми. Страх! Вълна гореща. Какво, че като йога с часове лежа
  върху зелените пирони на тревите -
  отрано мускулът на всички страсти свит е...
  На тоя свят пощада няма за мъжа. Ужасна е нощта, ужасно е, че аз -
  с пръстта наравно - виждам цялата вселена,
  а тя дори не подозира в тоя час
  за мен. Далечна, бляскава, все по-студена. Къде да бягам от страха? Защо секира
  виси над онзи сладък миг - да стана стар?
  Небето се търкулва като черен зар...
  И светва страх... В очите на Всемира? Разцъфналата водна лилия мълчи
  над свойто отражение... Секунди? Ери? -
  какво ли тоя пясъчен часовник мери,
  изпълнен с мирис? И защо е тук? И чий?... В кои ли пясъци глава да подслоня?
  И тая болка, режеща гърба, не е ли
  от счупени криле, в далечен сън летели?
  Остава ми едно - да тичам след деня. Все след деня! Денят е синята мъгла,
  която скрива от очите ми ония
  космични пропасти, потоци, светила,
  фатални за земята. И за мен самия...    * * * СТРАШНА НОЩ Е. Нощ по всичките посоки.
  На въжето между сградите високи се ветрее под луната бяла риза - 
  или ангел-негър от небето слиза?... Бог е справедлив и на земята спяща
  за душите черни черен ангел праща.    * * * ДУШАТА ЗЪЗНЕ. В своя ъгъл се е свила.
  Дъжда като тръстикова завеса ти
  разтваряш и се вмъкваш в тъмните врати
  на някой спомен. Най-надеждната закрила. ... Над облото кубе политнал кръст лъщи -
  кама в гърдата на жена изневерила.
  Не стига ли, че губим неусетно сила,
  увереност и ум, и своите черти?... Додето някой порив като вятър свеж
  сърцето ти разлисти и се понесеш
  с линейка - срещу хоризонта... А душата -  сигнал към светове отвъдни - излети,
  за да се върне по-самотна, да пищи,
  видяла, че те няма вече на земята.    * * * ЖЪЛТ, УВЯХНАЛ СЪН: от дъното на улицата вехтошарят
  иде. И макар да няма глас в разтворената му уста,
  старците го чуват. И готови са - затварят
  потъмнялата от дъжд и зной врата. Дъжд и зной. Така възторг и мъка, злъч и чувство за вина
  ни пропукват. Но сърцето за това последно научава.
  Истини, борби, събития - какво са пред такава
  новина?... Крият старците отломки младост в своя дом студен.
  Кърпят те живота - ден след ден, - 
  мъчат се да вържат края и далечното начало... И земята е сърце - за нея може би изпитват страх.
  Докато запълнят с изхабеното си тяло
  и поредното пропукване - пред тях.    * * * ЖИВЕЕМ. ОЩЕ...
                        
   Но виж и маргаритките - милиони
  озъбени слънца. И ние в тоя свят.
  От синевата всеки ръфа - страшен глад! - 
  а вече тя на прах се рони. Поезия абсурдна от дописките вее:
  "...огромни ескаватори ще раздерат
  гръдта на майката земя..." А мойта гръд?
  Най-после няма ли човек да се роди, за да живее... Червена птица от живота ми яде.
  И ден, и нощ в кафеза на ребрата
  се блъска тя. Нима ще полети. Къде? Защо, когато чуя звън от счупени стъкла,
  изтръпвам. И сърцето в пристъп нов се мята. Сърце - безсънна птица с отрязани крила.    * * * ПРЕЗ ДЪЛГИЯ пазар - и сякаш през живота си - премина.
  Един купува, друг продава. На житейската везна
  стоим и ние... И всеки чака своята цена.
  Да скрие истината - за това е ярката витрина... Ти често идваш тук. Нима избягал си от самотата?
  Крещи надут петел. Защо? Отдавна ножът го е чул.
  Опитват, връщат - всичко е в цената.
  И жлъчно се усмихва изронен сух мамул. Пак вяли, мрачни дни пълзят. Човек тогава
  при сделките по-лесно се предава:
  гладът с желязна вилица застанал е отзад. А сред небесната обрана вече нива,
  макар за кратко, слънцето избива - 
  къртичина от друг, по-светъл свят.    * * * КВАРТАЛЪТ. ЗНОЯТ. Тромавият път.
  Прахта. И тая гледка неизменна:
  край изкопа, залян с вода зелена,
  къщурки - прашни жаби - в зноя спят. Но в миг премине с грохот самолет
  и небосводът пак е в пукнатини
  и в тях - единствен ти - изтръпнал, блед,
  съзираш всички бъдещи години. Защо човек все в тайните се вглежда...
  Накрая и последната надежда - 
  да литнеш. Без да могат да те спрат. Но докъде ще стигнеш и тогава,
  щом над човека винаги остава
  едно небе - последното! - от пръст.    * * * СВЕТЪТ СТАРЕЕ С НАС. Но винаги накрая - 
  столетник, надживял приятели и врагове - 
  очите ни затваря в някаква студена стая.
  И все тъй дните с ударите на сърцето си кове. А трусовете тук? Чие сърце - а и къде ли! - бие...
  Руши се и животът. От живота - не от смъртта! - ме хваща страх,
  че пада върху нас - или от нас се рони - прах.
  И тази прах вселенска от чии разнищени съдби е? Сега съм в силата си. Казват - пропиляното се връща,
  но колкото по губя, повече залагам скъпия живот.
  И лоши сънища - в зори - обливат ме в студена пот: вървя в нощта, полето няма край и родната ми къща -
  с изкъртени прозорци, с лунна вар -
  в дланта на времето подскача като зар. Печели времето - ах, тоя старец треперлив! - и нищичко не връща...    * * * СВЕТЪТ СТАРЕЕ С НАС. А само ти ще бъдеш стара,
  и само аз - ако съм жив! - ще бъда стар;
  но ще предеш ли ти на свещ като в сонета на Ронсар?
  Уви, животът само в грозното, и в злото се повтаря. Как бавно - и мъчително! - е всичко. С колко болка ражда се денят.
  На прилепи разпарцалосан, мракът вън виси и трепка
  като попарена асма; и няколко звезди - последна чепка
  изпито от осите грозде - скрежно се топят. Какво че топъл дъжд изкъпва слънцето новородено
  и лястовици, както в детските ни дни,
  по жиците защипват облачните пелени... Земята се върти като напълнено вретено:
  и скъса ли се нишката, която тя преде,
  ще падне натежала... Но къде?  август 1979 - ноември 1981    НАТРАПЧИВ СПОМЕН  До мръкнало край старата казарма
  жълтурчетата патета пасях... Войникът иде. Сянката пред него
  търчи и души в прашната трева. Наблизо е. На крачка. Но спокойно
  през телената мрежа влизат те. Там, в тайнствения двор, където свири
  войнишката примамлива тръба. И като слънце всичко друго скрива
  за детските едреещи очи. Друг спомен затова навярно нямам.
  Но стига ми заекващо сърце. Със сянка от бодлива тел на него - 
  тъй както синина от груб камшик.    ПАРИЖ  Нощта измъчена разтвори и днес пламтящото си лоно,
  за да роди най-после свойто слънце незаконно
  и го подхвърли на Париж... Но този град с какво ли ще го смаеш!
                                            Ти мълчиш,
  заровен в прашните сергии покрай Сена;
  да, всичко тук - монета, картина, мисъл ценна - 
  намира своя купувач... На мокрия асфалт лъщи
  листо от кестен - счупена бутилка с дъжд. Но чувстваш ти,
  каквито дъждове да завалят, едва ли
  ще съблекат и златото, и пищните парцали
  на този град от цветни картички и тайнствени места
  и често сив и скучен като сбъдната мечта. Не само ти си чужденец сред хилядите минувачи,
  виж - син жираф - проточената Айфелова кула крачи,
  към бъдещето тръгнала, и като теб, уви,
  оказала се в миналото. Всичко тъй върви... Стоиш на моста. Векове разчесва той реката среброкоса.
  Но времето с ръжда и сажди я къноса.
  Не иска никой тук със старостта да се смири.
  Чия е тази кръв, нестихваща и в нощите дори?
  Какво предлагаш ти на чуждите? Какво тук свети,
  че хвърлят се към теб - да изгорят крилете си - безброй поети. Когато падне над Европа мрак, изгряваш ти, Париж - 
  като разбито о земята слънце до зори гориш.    ФРАНСОА ВИЙОН  Вали над Сена. От водата зловещи гвоздеи изскачат
  и ми напомнят за дъските, с които мъчи ме палачът.
  Какво отново тук ме тегли? Да пия с вас? Да отмъстя?
  Париж е денонощна кръчма на кръстопътя на света.
  Кое столетие сме вече? Сега ме няма на земята.
  Но след дъжда ще ме съгледат - аз съм разпънат на дъгата. Прихванали се за корема, Химерите на Нотър Дам
  повръщат пак бълвоч дъждовен, тъй както съм го правил сам.
  И аз от висините слязох - една Химера грозновата;
  реших от чуждото да вземам, да изравня все пак везната.
  Но кой съдбите разпределя? Да бях поет при някой крал,
  не бих се от съда укривал, в двореца сито бих живял. Да мога да решавам точно и бързо спорните въпроси,
  една кама отпред си сложих - тъй както кръст монахът носи.
  Мислете вие за душата, мъчете жалката си плът
  и червеите вашто тяло - изсъхнало - ще пощадят.
  Аз нямам тук какво да вземам. Ще продължа през времената,
  но и по пладне ще ви стряскам - аз съм разпънат на дъгата.    КВАЗИМОДО  Високо само тъжните живеят: сред ехтежа
  на ветрове и на камбанен звън... И Бог
  под тях опънал е незрима мрежа,
  но те пробиват я с последния си скок. И тялото навеки в тъмното се скрива
  под мантията на кръвта - единствената доблестна одежда тук,
  а голата душа се скита - циганка красива, - 
  за да измъчва утре някой друг. Както войникът в раницата си маршалски жезъл - 
  тъй Квазимодо в гърбицата носи своето проклятие,
  роден на тоя свят единствено за скръб. И скача по камбаните, език изплезил,
  и страда, и не знае колко по-нещастна тук земята е,
  понесла всички нас на гръб!    ВЕРСАЙ 1. И днес - четиринадесети юли - 
  в небесния чувал главата на краля-слънце се търкули... Какво са злато, власт, какво - разкошните палати,
  щом в тях се лутат с любопитство днес и бедни, и богати?
  И взират се в огледалата, натежали от потайни сцени:
  със сребролюбци кардинали, с кралици извратени,
  с треперещи монарси, за които са изпети
  безброй възхвали от забравени поети. Защо създаваме картини, книги, скулптури, гоблени - 
  да отмъстим на битието за телата тленни?
  Но то руши. И бързаме. От зала - в зала. От година - 
  в година. Вече век - а само час отвън! - измина. И колко ли живеем ние - с нашите представи?  2. Какво са злато, власт? Какво че днес светът те слави,
  щом и версайските фонтани в празник само
  излизат с новите си дрехи - семейство бедно и голямо... Илюминации. Смях. Крясъци. И само статуите бели
  немеят в сенките като души, безмълвно долетели.
  Това е вече свят без тайни. Розовите храсти като кардинали
  пламтят, през кръста монахини кипарисови подбрали.
  Тук всеки е щастлив. И всичко от самия теб зависи.
  Какво ли утре ще открият зад днешните кулиси,
  за да го нарекат история и да започнат отначало... Луната само си е същата - разкошно огледало.
  И кой ли подозира, зает със свойта временна победа,
  че някой, скрит оттатък, мълчаливо гледа.    ПЛОЩАДЪТ НА БАСТИЛИЯТА  И помен няма от Бастилията днес.
  Но споменът за нея и след нас ще си остане:
  стена, върху която издълбан е
  на свободата точният адрес. Какво са думите на дръзкия поет!
  Палачът груб, до лакти в кръв, не е ли
  чиновникът с червени ръкавели,
  който историята пише? Вечно с работа зает. Приветства този свят началото, а ни запомня с края.
  Свободни, равни, братя сме! И пак
  светът към свойта участ е небрежен. И от едно изтръпвам аз, едно не зная:
  дали - отрязала главата и на последния ни враг! - 
  от утре няма гилотината и хляба ни да реже...    ФРАГМЕНТ  Под Триумфалната арка и днешното слънце минава - 
  крал детрониран, изчезва с догаряща слава. Всичко така си отива: успехи, богатства, злини... А Триумфалната арка е по-голяма
  от всички победи. Ако я няма - 
  откъде ли ще влизат победите... в бъдните дни.    СТЕНАТА  Виси в дъждовното небе над Перлашез една червена
  душа... И потъмнява заедно с деня.
  И като в някакъв абсурден сън
  през гробището - откъде е тръгнал и къде отива? - 
  препуска мраморен ездач: крило на своя кон.
  Не знае ли, че винаги в крилете бърза да удари
  куршумът?...
                    Залезът наплисква 
  с кръв стената
  и сенките на кръстовете се изправят
  до нея - комунари пред разстрел.                        
                     А там, 
  отсреща,
  тече по сенчестия зид бръшлянът - 
  зелената вода на вечността:
  отмиват се мечтите, чувствата, кръвта. Животът...    ПРЕД АЙФЕЛОВАТА КУЛА - I  Ако болката ни извисява - 
  може би небето го боли
  повече от всички нас. Тогава? Есен. Падат кестени край Сена.
  А земята - цялата в бодли?
  Вече виждаш я разполовена. Но защо и в тая вечер ранна
  кулата от въздух и метал
  своя пръст забила е без жал
  на небето в огнената рана... Още ли не проумя светът?
  Хората, жадуващи за слава,
  колкото и да се извисят - 
  все над тях небето ще остава.    МОНМАРТЪР  По керемидената жар на стария Париж
  като разпукнат кестен слънцето подскача. Последна топлина за тая есен. А навярно
  и за живота на мнозина. Дъждовете скоро
  ще завалят. И ситроени с жабешки уста
  ще плискат локвите. И хората вглъбени ще протягат
  ръце, ще милват дългата и топла вълна
  на златния овен, в камината им легнал...
  Защо към огъня се все стремим, щом пепел - 
  макар невидима - остава и след нас? И кой
  ще се превърне в светлина безплътна само? Пред някаква таверна се чернеят два
  самотни кипариса - овъглените крила на ангел,
  до края изгорял. Неземното и то - уви! - изгаря,
  докосне ли се някой ден до нас...
                        
                    И тази нощ
  градът гърмеше: паднало небе с огромна
  пукнатина - от мълнията Сена. Колко
  изчезнали са в нея? Утрото измества всички
  тревоги и въпроси - с някаква надежда смътна...
  Отгоре, от Монмартър, утринният град
  е като длан. И ти видя не улички и авенюта,
  а линиите на живота, любовта, ума. И слънцето
  подправеното свое су на бедния художник пак 
  подхвърли...
          О, той също е могъл да си откупи старостта - 
  един душа, а друг талант предлага! - 
  но той навярно е поискал някаква велика тайна. Едно разбрал си засега - с какъв печат
  такава страшна сделка се скрепява:
  съдбата идва и на челото ти слага кървава уста.    САКРЕ-КЬОР  Мръкне ли, цял Париж тръгва насам. Крачат във върволица
  лампите - сини, болезнено голи души. Свято сърце ли? Сакре-кьор е твърда гърда на девица,
  Бога намислила да изкуши.    44, AVENUE DU MAINE  ... и аз съм сякаш
      от месеци на път.  Атанас Далчев                        
                   ... вали и днес
  над Авеню дю Мен, но днес го няма нито
  поетът, ни възпетият от него номер
  44; изтръгнати са вече
  от този свят: единият със зъбите железни
  на багера, а другият от по-жестоки зъби -
  на времето безсмислено-всеядно...
  Мълчат в нощта прогизналите сиви сгради.
  И кулата на Монпарнас стърчи смълчана
  с разтекли се прозорци: сякаш че тълпата
  от бързащи Давидовци в дъжда и здрача
  замеряла е Голиат с яйца и после
  се изпокрила... А дъждът, обзет отново
  от милосърдие, се мъчи да измие
  позора му... Уви, на този свят позорът
  по-траен е от спомена за чест и доблест.
  Все още тук е гарата: едни изпраща,
  посреща други... Денонощно... (Най-добрият
  и верен символ на живота, който вечно
  си сменя облика, но сам не се променя). Вали. Дъждът дими на светлината; само
  едно не знаеш: миналото ли все още
  догаря, или бъдещето е готово
  да лумне пак... Ухае въздухът на пролет 
  и на бензин. Тече животът бавно,
  но неотменно - ден след ден. А на брега му
  ръждясващата Айфелова кула
  стърчи забита като детска прашка
  в подравяния неусетно пясък...    ВАН ГОГ Не ние - него, нас животът е избрал...
  Но той е глух. И кой ли издържал би
  и ден, и нощ да слуша стонове и жалби?
  Отрязано ухо е слънцето над Арл. На всичко тук да даваш истинския цвят
  и истинската форма... Сам. До изнемога.
  Нима творецът е слуга на Бога - 
  до края да поправя този сбъркан свят! И края трябва ли да чакаш ти,
  щом знаеш - твойта рана няма да заръби...
  Като самотен слънчоглед и аз съм изтерзан. Все още виждам го от болка как крещи:
  целият уста - със златни зъби,
  но заляна с нажежен катран.    КЛОШАР Все този мръсен дъжд - навярно небето пак ръцете си измива...
  Къде си? Буквите на някакъв китайски ресторант изскачат изведнъж
  и - страшни, екзотични раци - гризат мазилката ръждива.
  Кървящите щипци пролазват чак в стомаха ти, изпълнен с дъжд. Къде си ти и докъде ще стигнеш днес? По твоя път
  разпъва вятър кестените в мръсни дрипи
  и в кървавите им листа забива гвоздеи дъждът...
  Във вировете на витрините очите ти се стрелкат - гладни риби. Уви, от векове и сит, и озлобен от глад,
  си имат своя истина. А вече самоизяжда се и този свят...
  Под своето небе се връщаш - някой мост на Сена. Какво са тук стремежи, блясък, какво е целият живот,
  щом и небето - може би! - е само свод
  от моста на безкрайната вселена.    ЛАТИНСКИЯТ КВАРТАЛ  Час за илюзии. Нощта отваря своя бар.
  Париж отвсякъде за свойте страсти незадоволени
  си е доставил пак души, тела. Париж. Отдавна вече той е стар,
  а все тъй синята му кръв се блъска на неона в склерозиралите вени. О, тия скокове в отвъдни светове - марихуана,
  любов, поезия, наслади - тая жажда непрестанна
  да вкусим от това, което вечността от нас ревниво крие. Все грабим от живота, а накрая господарите на нищото сме ние. Но ти сега си тук. Сам. С двете вечно враждуващи теории,
  че нищо няма никога да се повтори,
  че всичко ще си бъде - и без теб! - като преди. Нощта телата пак разбърква и душите мачка.
  Нощта! И онзи ужас, че си в някаква месомелачка
  с единствен изход: дупките, наречени звезди.    ПРЕД АЙФЕЛОВАТА КУЛА - II  На Светлозар Жеков Желязна вилица, забита
          в един изсъхващ вече плод.
                  Наяли са се до насита 
  - 
                        
    тъй както в земния живот. И го забравили накрая,
          а с него заедно и нас.
                  Не ще се върнат в тази 
  стая:
                        
    в това е целият ни шанс. Върху вселенската трапеза
          стои земята, не изчезва - 
                  сред паяжини, мрак и 
  студ. Но са открехнати вратите
          и там блестят от глад очите
                  на някакъв случаен луд.    СБОГУВАНЕ С ПАРИЖ  ...Чадърът като черен фойерверк
  избухва над главата ми. Наверно
  приветствувам дъжда. Човек от страх
  какво не прави! Сам, с подвижна стряха
  вървя из този денонощен град.
  Аз тук - и само тук ли - съм за кратко! Парижки нощен дъжд... Мияч усърден - 
  за него няма сън, умора, смърт.
  Асфалта, от реклами в кръв удавен,
  напразно цяла нощ ще мие с гняв
  (тъй лесно в тоя свят не се премахват
  злините, нито спомена за тях)...
  Нима скърбя? Витрините известни
  с най-модния костюм обличат днес
  и мойто отражение в стъклото. Все тоя дъжд, все тоя тайнствен код.
  Той, както хора, истини, лъжи,
  победи, моди, светлини фалшиви,
  и мен ще ме отмие, отнесе: днес образа ми от стъклото - в Сена,
  а утре и душата ми - в една река,
  неотбелязана до днес на земна карта.    ТРЕВА - I  Зелено е край теб. И в теб - зелено. През една поляна - 
  или през сън! - вървиш. И слънцето в бутилка
  косачът пие. Но накрая всичко ще изпие то
  през дългите си сламки... Цветята като едри пеперуди, забодени с карфици,
  отвсякъде заграждат твоя път.
  Но ти вървиш - през всичко. И напредваш. С тази
  амбиция ще прекосиш живота чак до края. А по-нататък? Ако няма все пак смърт? Навярно всичко е едно, забравено отдавна
  в две шупли на вселената - да преминава
  ту тук, ту там... 
                        
                    На запад в планините 
  се разби -
  и днес! - на слънцето летящата чиния.
  Но утре друга, от нови светове навярно, ще ни посети. И пак ще се стремим. Кълвачът, кацнал върху дулото
  пак ще кълве - сърца човешки... О, тая вечна уязвимост... Защо са всички болки тук и нерви, и страхът от неизбежното? Виж цветето - една зелена вена със сърце на края,
  разпукнало се още при самото раждане...                         
                    А ние? Катаклизми,
  открития, по-друга участ или само старост прашна - 
  какво ни чака? Нищо не личи... И чудно ли е, че сме слепи за бъдещето и безкрая,
  щом и земята, може би - окървавена - 
  там, сред вселенската трева, блещука
  като избодено око.    ТРЕВА - II  Тръстиките - зелени чапли, нагазили покрай брега
  се вслушват в идващия вятър. Пак на път
  ще тръгнат птиците. А те?                Среда на лятото - и на живота,
  върха на болката - и на надеждата. До късно
  пак всичко живо се напряга. Натежала, пада
  пчела: гореща капка пот от челото на битието. Нима по пътя си безкраен няма и то да рухне някой ден?... Небето почва днес и за надеждата да се затваря:
  звънят тревожно телеграфни жици
  и от накацалите лястовици се превръщат
  в бодлива тел.
                        
        Редят се стълбовете - като пристъпи на болка,
                        
        която чак до края все ще ни дълбае:
                        
        а може би не подозираш, че това е
                        
        затворен кръг, и ти - в поредна обиколка!) Магарето - мъдрец библейски - изоставено и от товара,
  с ушите си от облаците реже бинт
  за свойте рани. Цъфналият трън с бръснарските си четки
  муцуната му сапунисва пак. Но без изгода кой те бръсне
  на тоя свят? Отвсякъде иронията ни убожда.
  Вървиш през окосената трева. Така ли страда
  и онзи, който крачи през пространството с човеци окосени? Не знаем нищо. Още сме - все още! - тук... Единствено дърветата с коравите си пръсти
  към нас протягат хиляди зелени телеграми,
  които някой ден земята ще престане да изпраща. А ние още не умеем да четем.    ТРЕВА - III От всички нас по-бързо времето върви... Над кулата на мелницата прашна
  и днес спокойно слънцето догаря:
  огромен, страшен жертвеник от древността.
  А може би от бъдещето? (Кой ще каже,
  щом днешното не можем с истинското име
  да назовем...)
                Там вечер всеки неусетно хвърля
  от свойта плът - а може би и от душата! - 
  додето най-накрая сам се умъртви. Човек се плаши не от смърт, не от забрава - 
  от самотата.
                        
       И дървото костеливи пръсти
  протяга вечер: да си сложи лунната халка.
  О, тая връзка с миналото - все по-здрава!
  А бъдещето? Като дъжд е то неясно. Дъжд отново
  със свойта иглена терапия пръстта възбужда.
  Но уличните лампи падат от инфаркти.
  И става все по-тъмно. Старецът къде отива:
  чадърите на двама влюбени пред него
  изпъват своя черен сутиен; или са куполи на храма
  на любовта... И в църква вече той не влиза.
  Там в мидата на дланите, слепени за молитва,
  ще зрее бисер. Но нима ще купи с него втори - 
  макар най-жалкия - живот... Не ние - него, нас животът ни избира! Уж пролет е, а минзухарите в наболата трева
  са разпилени зъби... за натирения грохнал кон.
  Каква ирония! Ще се стопят и костите ти утре
  и само златната ти челюст ще остане тук - подкова
  на щастието краткотрайно...
                        
                       
             Днес ти имаш всичко. Но дъжд - сокол, от твой незнаен враг изпратен! - 
  забива в тебе нокти и очите ти кълве,
  за да не виждаш как животът продължава.    ТРЕВА - IV  Изнизва се през дефилето влакът. И завоите
  със залпове от нови гледки ни посрещат. Ще улучат
  все някога и в нас... На хълма - сред тревите - някой спи.
  Самотен кръст превръща слънцето залязващо в мишена. И мракът пак се цели в светлината... Тече реката, бавно се завръща - в древността. Защо са: вечното ни бързане, стремежи, лутаници,
  щом винаги накрая в едно събира тя и своите,
  и твойте - и на всички тук! - объркани посоки... Нима изчезва всичко? Старите върби
  към теб протягат връзки със зелени рибки: от ония,
  които оживяват всяка пролет.
  Уви, край теб е все по-често пролет: време за инфаркти.
  А може би сърцето се разпуква като зърно
  и нов живот - невидим за земните очи - покълва. Надеждата е утрешната болка. Лети - към тъмнината! - влакът. И дърветата -
                        
                       
  кълба от дим зелен -
  прелитат край вагоните...
                        
                       
             Все мислим, че напред се носим,
  а всъщност ни връхлитат и изчезват зелените ни дни. И някъде далече, в детството или под бъдещия свод
  все същото видение:                 Кварталът краен. Простият 
  живот.
                 Прахта. Тревата...
                        
       И зад забравената гара
                  вагоните на място някой 
  кара - 
                  към нищото в тревата 
  прави брод.    МАРАНЯ НАД ЕДНО ГРЪЦКО СЕЛО На Иван Давидков На тоя свят не можеш нищо да дадеш,
  дори вика си - спрян насила от устата
  и пак гърдите ти разкъсал. Зной. Земята
  от прах е побеляла - този летен скреж. Суши, смалява всичко вятърът горещ.
  И само болката расте - неосъзната,
  парлива, тъмна... Слънцето е сто карата,
  да можеше от него драхми да сечеш. Един човек по хълма гол и каменист
  оре. За него няма зима, нито лято,
  ни време да погледне стръмното назад. Високо, на върха, чернее кипарис - 
  пукнатина в небето, през която
  душата с радост ще напусне тоя свят.
    1. ЗАЛЕЗЪТ  На попрището жизнено в средата и ти се луташ в гъстата гора от хора. Пада слънцето и небесата
  потъват в тъмна пепел. Още миг струят лъчи в алеите - 
  о, тия петолиния с трептящи ноти от листа. Пак свирят флейти,
  но само ти ги чуваш тук. Впий пръсти в стълбите небесни
  и сам се изкачи - към светли помисли и светли песни,
  над всичко, там, където - унизена, непризната - 
  побягнала от дневната умора, върви по чистото небе душата... Но мракът пада все по-плътен, над сърцето хлад се спуща.
  И докъде ще стигнеш в тъмнината - с лъчи завързал старите обуща?    2. НОЩТА  Катран от врана и жълтици мокри от авлига
  в тревата капят и се слепват. Страх по пътя ви настига.
  И ето първите души край тебе се стълпяват с любопитство голи;
  врага си виждаш, и приятеля - и двамата еднакви, но какво ли,
  че вече знаеш? - нито болка, нито радост, ни позор ги
  обвързва с тебе. На небесната икона само нимбата златее: Св. Георги
  е слязъл да изкъпе коня си червен и гъвкав - кръв, избила
  през телената риза на вира. Стрелите не престават - откъде е тая сила,
  която към смъртта ни тласка? Може би животът е затвора
  за провинените души - живеят дълго най-безсмислените хора...
  Настигат те душите на поети, искат да ти кажат нещо, а гласът го няма -
  защо мълчим тогава, докато езиците все пак ни слушат? По-голяма
  от тая болка има ли?... И не по път - вървиш по сянката на пръста,
  показал изхода от всяко нещо. Ето и печалната душа на Хронос: коленичи в тази 
  гъста
  гора, развързва твоята обувка и с лъча часовника пристяга,
  но пясъкът се сипе. И душите се множат - смъртта към всекиго посяга.
  Невидими душици - черни! - на предатели. И светещи - от слънце изтъкани,
  но с дупки от куршуми. О, души със свежи рани - 
  най-страшния букет за всеки победител. Сводът пак превърта зодиака,
  ти тук вървиш, а долу другият близнак те чака.
  Полека се въртят в зори затворници на двора,
  въртят се - колелото на долап, измъкват пак от кладенеца на затвора
  на утрото червената вода.    3. УТРОТО  Изскача слънцето над голите бърда.
  В лъчите му оплетен, ти като с балон се спускаш ловко
  и почваш пак предишния живот - най-хитрата уловка. Все под небето - звезден циферблат, все под стрелките, твойта плът проболи.
  Готов си да простиш. Но на кого? Да мразиш? Господ враг не ти изпрати. Към плажа като курортистки се нижат застарелите тополи -
  с плът млечна под зелените халати. Изнизала се е край тебе младостта ти...    ИЗТОЧЕН ПОЕТ  Тополата - самотно минаре - 
  стърчи. И слънцето с чалма червена
  молитвите си утринни начена
  пред коленичилото в транс море. А твойте думи кой ще разбере?
  Ти вялата тълпа бодеш с остена
  на тънката ирония. Добре! - 
  но кожата от бича е втвърдена... Ти, тръгнал да говориш с вечността,
  нима пред обещание богато
  или от страх затворил би уста? Мълчанието и до днес е злато,
  щом беден ходи дръзкият поет
  и плаща - замълчал - за всеки ред.    ПРОЗОРЕЦ В НЕБЕТО 1. ... Цяла нощ капчуците коваха
  гвоздеи във влажния ковчег
  на умиращата зима. Но човек
  вижда тук все повече заплаха. Този свят нима наистина е сътворен от кал?
  Взираш се в едно дърво, отдавна нямо:
  кой ли - цял превърнат на душа - е отлетял
  и ни е оставил бръчките си само... Вече времето минава и по твоя гръб
  с плуга си невидим - странна оран,
  докато земята утре ни захлупи! Но кокичето пръстта разпуква - млечен зъб
  на живота... Колко пъти тоя старец неуморен
  ще си сменя зъбите? А нашите - ще чупи. 2. Един поет с невидимо крило
  (о, слепота ужасна - като всяка вяра!)
  се бие до зори в небесното стъкло
  и утрото с пламтящ юмрук в кревата го събаря. И после пак безмълвни керемиди -
  или това е на убитите му стихове кръвта? - 
  за кой ли път му пречат изгрева да види.
  И пак разтворени очи, и пак заключена уста. По-страшното е, че - насън макар - лети човек,
  а идва утро и към всичко му предлага стълби...
  И пак със свит зад зъбите език. Додето изведнъж ни стресне - и в жестокия ни век! - 
  прозорецът със стъклени окървавени зъби,
  разкъртени от вик...    ЛЕБЕДЪТ (гротеска)  Лебедова песен ще изпея
  някой ден и аз. Но някой ден!
  Днес се радвам, че като идея,
  а и като стих съм тъй несъвършен. Свойта участ кой би предпочел?
  Всяко пате става грозна патка
  и в месарницата само - о, утеха кратка - 
  ще виси на лебедов ченгел... Няма как от ударите да се скрия,
  нито от измамата си, че на гладно
  песните се раждат - и за други са храна. След градушка и лалето има лебедова шия
  и с червения си клюн, разтворен жадно,
  гълта ледени изкаляни зърна.    ВОДА  Тук, на сушата, изхвърлен от небесните води,
  с люспи керемидени градът едва помръдва
  и издъхва може би... Отдавна всичко се втвърди.
  Маранята става все по-мъртва. Скелети на древни градове и днес
  ни говорят, че в света не сме ни първи,
  ни последни... А душите ни - пъстърви,
  все нагоре устремени - на кого отнасят вест? Ние се задавяме - с последен дъх
  мрачна истина прозира всичко живо:
  колко битието е към нас несправедливо... А земята - трепкаща при всеки лъх - 
  може би е капка само и умира
  върху черната студена роза на всемира.    СОЗОПОЛ  И тук - като навсякъде по тоя свят! - 
  картината е винаги една и съща:
  морето по брега нетърпеливо преобръща
  шумящите си вестници. И ги разкъсва с яд. Седят на прага старците. В старинните им очила
  светът със свойте новини наголемява - 
  чак ще се пръсне... А зад облите чела
  какво расте - доволство, страх? Или забрава? Стоят на прага - истинския праг! - и с часове
  слухтят как някаква сирена в синьото зове
  и топлината - за кога ли? - в техните тела се трупа. Седят и недоволстват от нахлуващия хлад...
  И откъде да знаят те, че слънцето е само лупа,
  с която някой иска да запали този свят!    